---
title: Загальний шлях переходу
description: Як влаштована система транс-переходу в Україні
date: 2025-06-28
tags:
  - Шлях переходу
layout: layouts/post.njk
---

# **Як влаштована система транс-переходу в Україні**

Станом на 2025 рік тільки 12 держав світу визнають право людини на ґендерну самоідентифікацію, а депатологізація повністю імплементована лише у двох.

Система трансґендерного переходу в Україні є двокомпонентною і включає у себе медичний та юридичний аспекти. Для юридичного визнання ґендерної ідентичності держава вимагає діагностику розладу статевої ідентифікації (F64.0 Транссексуалізм), медичне втручання (зміну (корекцію) статевої належності) та отримання медичних висновків. Важливо зазначити, що держава НЕ вимагає обов’язкових оперативних втручань, стерилізації, розірвання шлюбу чи позбавлення батьківських прав (за виключенням адопції).

Наразі в Україні діє Міжнародна класифікація хвороб десятого перегляду, що є основною причиною використання патологізуючої мови у бюрократичних процесах, пов’язаних із трансґендерним переходом. У МКХ-10 відсутнє поняття трансґендерності, натомість використовується код F64 «Розлади статевої ідентифікації», що належить до категорії «Розлади психіки і поведінки». Проєкт МКХ-11 передбачає введення терміну «ґендерна дисфорія» та заміну всього блоку F64 на «Ґендерну невідповідність», що будуть відноситися до категорії станів, пов’язаних із сексуальним здоров’ям. Наказом Міністерства охорони здоров’я України 23 квітня 2025 року № 703 затверджено Операційний план переходу України на Міжнародну статистичну класифікацію хвороб та споріднених проблем охорони здоров’я одинадцятого перегляду на 2025-2026 роки. Остаточний перехід заплановано на 2027 рік. Детальніше можна прочитати тут. Зверніть увагу, що у період адаптації процес транс-переходу може бути ускладненим у зв’язку із необхідністю зміни наявних процедур, встановлення нових механізмів, перекваліфікації спеціалістів та введення подвійного кодування у медичній документації.

Зважаючи на вищесказане, система транс-переходу в Україні поки що не визнає небінарність та інтерсексність. Підтверджений інтерсекс-статус може вважатися протипоказанням до встановлення діагнозу F64.0 і, відповідно, транс-переходу.

# **Що робити, якщо мені необхідний транс-перехід?**

Процедура медичного переходу визначається Уніфікованим клінічним протоколом [«Гендерна дисфорія»](https://www.dec.gov.ua/mtd/genderna-dysforiya/). Згідно цього протоколу та документам, що регулюють юридичну частину (див. тут), для здійснення трансґендерного переходу необхідно пройти наступні етапи:

1. [Отримання психіатричного діагнозу F64.0;]()
2. [Призначення замісної гормональної терапії (ЗГТ) та, за бажанням, проведення операційних втручань;]()
3. [Отримання свідоцтва про медичну корекцію статі;]()
4. [Корекція даних у свідоцтві про народження;]()
5. [Оновлення паспортних даних;]()
6. [Зміна решти документів.]()

### **Отримання довідки від лікар_ки-психіатра**

Першим кроком на шляху до транс-переходу є діагностування ґендерної дисфорії та отримання довідки із відповідним висновком (F64.0 Транссексуалізм). Без діагнозу будь-яке [офіційне] медичне втручання є неможливим, що, в свою чергу, перешкоджає і юридичному переходу. Згідно протоколу, для отримання діагнозу передбачається можливість амбулаторного спостереження у ПНД протягом двох років або госпіталізації строком на два тижні. ****На даний момент приватні клініки не надають послуг з госпіталізації за цим напрямком, тож довідки від них, найімовірніше, не будуть визнані сімейними лікар_ками та адміністративними органами.

### **Спостереження в лікар_ки-ендокринолога**

Після отримання довідки із зазначеним діагнозом F64.0 ви можете офіційно розпочати замісну гормональну терапію під наглядом лікар_ки-ендокринолога. На жаль, не всі спеціаліст_ки є обізнаними й компетентними у питаннях ЗГТ при трансґендерності, тож рекомендуємо звернутись до баз дружніх лікарів громадських організацій або за консультацією рівний-рівному. ****Після появи незворотних змін (що не є формалізованими і визначаються спеціаліст_кою) ендокринолог_иня може видати вам медичний висновок спеціаліста, необхідний для отримання свідоцтва про корекцію статевої належності. Необхідну довідку може може видати як приватн_а, так і державн_а лікар_ка.

### **Операції на підтвердження ґендерної ідентичності**

Операції на підтвердження ґендерної ідентичності не є обов’язковими для отримання свідоцтва про медичну корекцію статі і можуть бути проведені виключно за вашим бажанням. Ніхто не в праві вимагати від вас доказів оперативних втручань. Ви також зберігаєте право на необхідні операції після завершення юридичного переходу. Для некосметичних операцій більшість клінік як в Україні, так і за кордоном, вимагатиме довідки на підтвердження трансґендерності.

### **Свідоцтво про зміну (корекцію) статевої належності**

Для отримання свідоцтва про зміну статевої належності необхідно звернутися до сімейно_ї лікар_ки з довідкою від ендокринолог_ині. Сімейн_а лікар_ка має підтвердити наявність незворотних змін внаслідок ЗГТ (визначаються на розсуд спеціаліст_ки). Якщо ви робили операції на підтвердження ґендерної ідентичності, ви можете надати наявні довідки для внесення даних у свідоцтво. Зверніть увагу, що виключно сімейн_а лікар_ка з центру надання первинної медико-санітарної допомоги (ЦПМСД) має право на оформлення свідоцтва, відповідно, довідки від приватних лікар_ок не дійсні.

### **Заміна свідоцтва про народження**

Зі свідоцтвом про зміну (корекцію) статевої належності ви можете звернутись до РАЦС для корекції даних у свідоцтві про народження. При подачі заяви ви маєте право вказати обране ім’я, а також змінити ґендеровані закінчення по-батькові та прізвища за потреби (зверніть увагу, що зміна по-батькові та прізвища на відмінні від зазначених у свідоцтві про народження є окремою процедурою, що буде доступною лише після оновлення паспортних даних).

### **Заміна паспорту**

Перевидача свідоцтва про народження передбачає оновлення паспортних даних протягом місяця. Паспорт оформляється за стандартною процедурою -- зверніться в установу, що надає відповідні послуги (ДМС, паспортний сервіс, ЦНАП).

### **Заміна решти документів**

Зі зміненим паспортом ви можете оновити решту документів у звичайному порядку.

Зверніть увагу, що звернення до РТЦК та СП є обов’язковим – дані не підтягуються в реєстри автоматично і у випадку неявки вам може загрожувати адміністративна відповідальність. MtF необхідно оновити дані та пройти ВЛК, після чого можливе зняття з обліку; FtM необхідно стати на облік та пройти ВЛК на визначення ступеня придатності.

### **Як це працює в реальності**

Наша команда рекомендує звертатися з питань транс-переходу до волонтерів, активістів та громадських організацій квір-напрямку в Україні за актуальним інформаційним супроводом та підтримкою. Значна частина медичних працівни_ць не є обізнаними, досвідченими й компетентними у роботі із трансґендерними людьми; не всі є дружніми до ЛҐБТКАІ+. Контакти перевірених спеціаліст_ок можна отримати через бази ГО або консультації рівний-рівному. Важливо зазначити, що ви маєте право змінити лікар_ку та заклад охорони здоров’я на будь-якому етапі, в тому числі у випадках відмови надання якісних медичних послуг чи встановлення неправильного діагнозу.
